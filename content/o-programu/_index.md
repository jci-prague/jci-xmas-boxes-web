---
title: "O programu"
date: 2019-11-06T09:19:23+01:00
draft: false
---

## O programu

Cílem projektu **Vánoční krabice od bot** je podpořit děti ze sociálně slabších rodin a dětských domovů napříč Českou republikou. A současně také zjednodušit proces obdarování, tak aby dárci vybírali dárky pro konkrétní děti určitého věku a pohlaví a děti následně nalezly pod stromečkem to, co si opravdu přejí.

Část Vánočních krabic poputuje k dětem v pěstounské péči, dětem svěřeným do péče svých prarodičů, starších sourozenců, tet a strýců nebo třeba sousedky. Mnozí z těchto pěstounů se na péči nemohli odborně připravit a vzděláním prochází až v průběhu péče. Mnohdy také řeší složité příbuzenské vztahy, a navíc jako rodinní příslušníci nemají automaticky nárok na odměnu, kterou od státu dostávají nepříbuzenští pěstouni. Krabice tedy poputují do rodin v těžké sociální situaci.

Další část Krabic poputuje k dětem do **Dětského domova v Přestavlkách**. Toto zařízení poskytuje vzdělání, výchovu a celodenní péči dětem a mládeži s nařízenou ústavní výchovou. Díky snaze zaměstnanců Domova a Základní školy k němu přidružené, mají děti možnost se účastnit zájmových kroužků, sportovních a kulturních akcí. Darováním Vánoční krabice od bot jim poskytujeme příležitost prožít Vánoce, které si opravdu zaslouží.

V letošním roce děti vybrala organizace **Dobrá rodina o.p.s.**, **Rodinné Centrum Letná, o.s.** a **Barevný svět dětí, z.s**. Tyto instituce pěstounské rodiny a dětské domovy podporují, vzdělávají, zajišťují pro ně terapeutickou a další odbornou pomoc. Se všemi dětmi jsou v pravidelném kontaktu, a tak se Krabice dostanou tam, kde udělají dětem opravdu radost.
